### Nézzük csak,

pillangó vagyok, tudok repülni, egészen pici, sőt, szinte láthatatlan, de nem teljesen, viszont elég halvány hozza, hogy át tudok repülni a zárt ajtókon, a falakon nem, de az ajtókon igen, nem túl nehéz a repülés, csinálni kell, de könnyen megy. Ez egy hatalmas épület, fellebegek a lépcső felett, egyre feljebb, néma, hatalmas, ősöreg épület, nagy oszlopok, gyönyörű belső terek. Már a szabadon elérhető emeletek felett repkedek, zárt ajtókon át, megyek megnézni a kupolát, hogy néz ki a tetőszerkezet, elhagyatott ősöreg lépcsőház visz fel, a kupola nagytermében egy ősöreg katedrális, de tényleg katedrális, főhajók és kereszthajók bonyolult sora, oltárok minden kis zugban, oszlopok regimentje, fény alig, világítás pláne semmi. Gyönyörű, hatalmas. Egyszer csak megjönnek a papok, mégis használjak a teret, jönnek százával az ajtókon be, összeszorul a torkom, nem akarom, hogy észrevegyenek, egy kicsit félek, tilosban járok, csak azért vagyok itt mert át tudok repülni a zárt ajtókon, elhúzódom, könnyű kis pille vagyok, egy oszlop teteje körül egy mellékzugban repkedek. És akkor a papok (mind pap és mind férfi) elkezdenek halottakat imádni, kisebb csoportokban magasztalnak valami rég halott dolgot, imádságuk mozgatja a halott dolgot, ember volt talán régen, vagy ember se, mindegy, halott, úgy se tud tenni semmit. Mindegyik pap a Hatalmat akarja, a hatalomért küzd, végez szertartást, egymás feletti, a világ feletti hatalom miatt, ez egy eldugott katedrális, a nagy épület tejen, a nagy kupolában, halottak imádatával megrontott katedrálisban, oltárok helyén halottak halott testrészei mozognak. Nem értem, hát a papok vakok? Nem látják, hogy ez semmit nem ér? Hogy nincs benne semmi? Hogy amit csinálnak, annak nincs hatása? Egyszerűen nem látják, halottaktól hatalmat kerni a semminél is semmibb? Miért nem látják, hogy ez valódi létezés nélküli? Hisznek a szertartásaikban, hogy ettől nagyobb hatalmuk lesz, egymás felett, a világ felett, és az egész csak semmi, a hitük se teszi valóssá, csak mozgatják a halott dolgok halott részeit tök feleslegesen.

Végre elmennek. Körbenézek, közel megyek néhány halott dologhoz, hát halottak, érdektelenek. Repkedek tovább a kupolában. A nagy katedrálison kívül van egy másik templom is, kisebb, oldalsó, bal kéz felé, ez nem szimmetrikus, hanem bal kéz felőli, oszlopokkal tagolt, nem szürke, színek is vannak benne, talán egy kis piros meg sárga, az épület szép, a színek nem. Nem rendes színek, hisz nincs napfény, a padláson (kupolában) talán ablak sincs. Egyszer csak jönnek a nők, nem sok, két tucat talán, mind szép akar lenni, a szépséget akarjak, és halott dolgokhoz hoznak áldozatot, halott dolgokat imádjak a szépségért, ez itt egy kitömött tigris, halott rég, kitömött bundáján egy kismacska forma sétál, halott, a tigris része, az imádat és az áldozatok tartják mozgásban, amott egy üveggel fedett fadobozban egy halott pók helyett egy fekete bársonydarab mozog fel és alá, a nők meg ott vannak, végzik a szertartásukat a szépségért, vörös száj, kihúzott szem, szép ruha, pedig nem fürdött egyik se évek óta. Aztán elmennek a nők.

Én meg repkedek a halott dolgok körül, és kétségbeesve kiabálom nekik, hogy halott vagy, értsd meg halott, nem vagy semmi, nem lehetsz itt, ez értelmetlen hogy mozogsz, halott vagy. Hiába kiabálok, a halott dolgok nem figyelnek, vagy nem hallanak meg, hiszen csak egy kis pille vagyok.

Aztán jön egy nő egyedül, vele egy kisgyerek, tízéves forma, a fia, de mégse, hozzá tartozik, de a nő nem anya. Mondja magában, meg hozzám fordulva is, szépen magyarázva, hogy a ticket, a ticket, eljött a ticketért, és bemegy az altemplomba, gyerek fennmarad az üres főtemplomban, az altemplomban még nem jártam, kíváncsian nézem mi van ott, a nő felébreszt egy takaró alatt alvó kismajmot, a kismajom is halott. A kismajom elszalad a főtemplomban messze, utánarepülök, magyarázom neki, hogy halott, értse meg, nem él mar, csak azt hiszik, hogy él, pedig igazából nem, engedje el a földet, oszoljon szét, béküljön meg, néz ram a kismajom, néz ram, bízik bennem, de nem érti, csak rémült kis halott majom, nem érti, nem érti, a nő közben az altemplomban megy tovább, utánavillanok, nézem mit csinál, kelti az ollós szörnyet, megijedek, mi ez, de látom, hogy halott az is, valami emberszerű rákból lett, halála után torzult ilyenné, véres a rágója, halott, emiatt megnyugszom, a gyerek a főtemplomban áll, a halott kismajom rémülten bújik valami sarokba, a halott ollós szörny kászálódik ki az ágyból, és akkor meglátom az altemplom alatt alvó rettenetet.


### Az nem halott.


Most van 2008. április 6-a, hajnali 3 óra, felriadok, az eszméléssel összeáll a kép, hogy mit akart a nő, mi fog történni, mit gondol a nő, mit lát. Leírom ezt még.

A nő fel akarja áldozni a fiút, úgy, hogy a kismajom elcsábítja, odaviszi az ollós rémhez, az megöli, és az alatta felébredt rettenet megeszi, cserebe a nőnek belepést nyújt rég elveszett világokhoz. Halottakhoz, persze. A nő találkozni akar valakivel, vagy visszahozni valami elmúltat. A nő nem latja, hogy a kisfiú meg fog halni. A nő nem látja, hogy a majom halott. A nő nem látja, hogy az ollós félig ember, félig rák szörnynek véres a rágója, azt se látja, hogy az is halott. A nő nem látja, hogy a rettenet milyen kimondhatatlan, megnézhetetlen, felfoghatatlan rettenet. A nő úgy gondolja, úgy érzi, úgy látja, hogy rendesen törődik fiúval, itt ez a szokás, ezt kell tenni, a gyereknek is jó lesz. A nő nem látja, hogy a félig ember, félig rák szörny az érdektelen (mivel halott), nem tud ölni se, az altemplom alatt alvó rettenet fogja megölni a fiút, megenni, ezek a gyerekáldozatok tartják életben évezredek óta, nem ad cserébe semmiféle ticketet, nem is lehet, hiszen nem lehet régmúltakat visszahozni, a rettenet nem is tud gondolkodni.
