= Páriát tartalmazó osztályközösség =

Maulis Ádám, 2025


Pár gondolat az iskolai bántalmazás egyik működési módjáról. Amikor az osztályközösség egyik tagja pária státuszban van, kitaszítottként van jelen.


== Példák ==

Tornaórán szabad játék van, 10 éves gyerekek játszanak: Ábel, Bendegúz, Csaba, Csekő, Csombor, Csák és Döme kapura rúg. A játékszabály – elvileg – az, hogy a labdába több gyereknek kell beleérnie, mielőtt a kapuba kerül. Ha a labda kimegy a pályáról, vagy gól lett, akkor messzebbről újra kezdik. Mindenki szeretne labdába rúgni. A játékot valójában úgy játsszák, hogy Á. és B. passzolgatja egymásnak a labdát, igyekezve D. felett/mellett átadni, de úgy, hogy D. semmiképpen ne érhessen bele. Néha, amikor D. éppen más irányba van, átgurítják a labdát C-nek is. Aki gyorsan visszagurítja A-nak vagy B-nek. Kapura A. vagy B. lövi, soha sem C., soha sem D. Ha véletlen D. megszerzi a labdát, a többiek odaszaladnak, elveszik tőle, fellökik. Most D. ráfekszik a labdára, A. dühében fejbe rúgja, hárman lerángatják a labdáról. A. remeg dühében, hogy D. már megint szándékosan elrontja a játékot, kisajátítja magának a labdát. D. sír, magán kívül van, nem is a rúgás, inkább a megaláztatás miatt. Miért veszik el a labdát, miért nem hagyják labdába rúgni?! Nekiszalad és fellöki C-t, mire a többen módszeresen elverik.

Másik nap, másik óra, másik osztály, másik iskola. Ábel, Bendegúz, Csaba, Csekő, Csombor, Csák és Döme 8 éves, nagy körben ülnek az tanterem padlóján. Közös meseolvasás van, mindenki ölében ott a mesekönyv, az egyik gyerek felolvas egy mondatot, majd a mellette ülő folytatja a következő mondattal. A dolog nem megy gördülékenyen, D. beleszól mások felolvasásába („Nem úgy van!”) és amikor rá kerül a sor, olyan pátosszal próbál felolvasni, hogy belesül, kinevetik.

Most Ábel, Bendegúz, Csaba, Csekő, Csombor, Csák és Döme kamaszodik, péntek délután van, az egyik óra nyelvtan. Utolsó 5 perc, a gyerekek már zsizsegnek, a tanárnő próbál csendre inteni: „Ha még egyszer valaki megszólal, nem lesz szünet, végig tanítok! A következő órám is veletek lesz!” Most egy pillanatra tekintsünk el attól, hogy mennyire hasznos a tanítást büntetésként beállítani. Tekintsünk el attól is, hogy mennyire etikus a kollektív büntetés. Nézzük úgy, hogy a tanárnő a csoportösszetartást kívánta igénybe venni a tanórán. Az osztály elhallgat. Egy rövid csönd. És D. megszólal, ugyanis a magyarórát szereti, a szünetet nem. A csoportot sem szereti. Most legalább, (így, tanári segítséggel) valamiféle beavatkozása, beleszólása lehet a csoport történésébe. Különben is, 7 éve tagja ennek a közösségnek, ez a szituáció ezerszer fordult már elő, nem is lenne képes csendben maradni. Ha kell, tikkel.

== Vélemény ==

Ránézésre úgy tűnhet, hogy a pária nem része a közösségnek. Nem tud közös célért haladni a többiekkel. Minden tevékenysége a közösség szokásainak és viszonyrendszereinek megkérdőjelezéséből áll. Valójában a pária szerves része a közösségnek. Ha valami folytán Dömét kiemeljük az osztályból, fél év múlva lesz egy másik pária. Mondjuk pont Csombor. A játszma valahogy úgy zajlik, hogy a hangadók (kisebb korban nyilván öntudatlanul) pont úgy viselkednek, hogy a páriának semmiképp se legyen jó. Leginkább kirekesztéssel. A csoportba tartozni kell, ez olyan ősi parancs, amit felülbírálni az ember nem tud, kicsi korban semmiképp. Emiatt a pária tiltakozik, valahogy reagál a kirekesztési lépésre, leginkább erőszakkal: üt, ordít vagy elveszi a hangadó csoport játékát: bosszút áll. Az erőszak végtelen köre folyamán a pária azt nyeri, hogy valamiképpen mégis a csoporttal van, a hangadók azt nyerik, hogy magukat különbnek látják. Van kivel szemben csoporttudatot kialakítani. Mellesleg a hangadók csoportirányítási/manipulálási képességekre is szert tesznek, ez vezetői tulajdonság a felnőtt korban. A csoport többsége, Csaba, Csekő, Csombor és Csák nem igazán vesz részt a játszmában. Lehet, hogy Csaba nem is gondol rá. Csekő csak követi a hangadókat. Csombor fél a kitaszítástól, hiszen amikor D. beteg volt, Ábel mindig rajta gúnyolódott. Mit lehet tudni? Döme nem látja a különbséget az osztálytársai között. Még az is lehet, hogy Csák és Döme kettesben egész jól eljátszottak néha, de, ha megjelent bárki más is, Csák mondat közben otthagyta Dömét.


Ez a szociális helyzet képes magát ismételten létrehozni. Például, ha még elég kicsi korban kiemeljük Ábelt a helyzetből, és berakjuk egy másik, hasonló osztályba év közben, könnyen lesz Ábelből pária. Ugyanis nincsenek ismeretei még az adott csoport viszonyairól, belső szokásairól, de hangadó próbál lenni (mert azt szokta meg). Ez, az évközbeniség és esetleg abban a csoportbeli pária nem régi eltávozása elegendő ahhoz, hogy Ábelből az új helyén pária legyen. Ugyanez idősebb, érettebb korban (13 év felett) már kevésbé valószínű. Ilyenkor Ábel képes kivárni, amíg megtapasztalja az új csoport belső dinamikáját, és ott Csombor közös szapulásában részt véve beilleszkedni.


Döme másik csoportba kerülése Döme problémáját sem oldja meg feltétlenül. Döme oly kiéhezett az elismerésre, hogy jelenléte, mindenbe beleszólása sok a többieknek. És ha ez a „sok” eljut oda, hogy az új csoport megpróbálja magát távol tartani Dömétől, akkor a rend visszaáll: Döme újra pária lesz. 

== Tanár szerepe ==

Egyszer beszélgettem egy szovjetkori kiképzőtiszttel. Elmondta, hogy a kiképzés első néhány perce, órája kulcsfontosságú. Ott áll vele szemben egy rakás újonc, megilletődve, kényelmetlenül feszengve. És ő jó érzékkel kiválaszt egy testileg vagy lelkileg gyengébb tagot, akit elkezd egzecíroztatni. Feltétel, hogy ezt az újoncot senki ne védje meg, de ez általában teljesül. Rajta köszörüli a nyelvét, és engedi is a többi újoncnak ugyanezt. Ha a kiválasztott a csoporttal szemben bevédené magát, akkor példásan megbünteti. El kell érnie, hogy ebből az emberből pária legyen. A többség már megfogható azzal, hogy nem akarnak páriák lenni. Az erős, önmagukat megvédeni képes embereknek valami minimális előjogot ad a többiek felett. Ezen előjogukat már nem akarják feladni, így az ő önállóságuk is megtörik. Ez le is zajlik az első nap végére. És ezt így tanították neki, szerinte ez a helyes módja a sorkatonaság kiképzésének.

Láttam már ilyet kicsiben is. A tanár a tanórai fegyelmet Ábelen és Bendegúzon keresztül tartja fenn. Döméről lemondott, majd lesz belőle csöves vagy börtöntöltelék. Olyat is láttam, hogy egy edző lelkes rajongója lett a 13 éves, sportban tehetséges Ábelnek, körötte pörgött. A csoportban ekkor több pária is volt, akik kölcsönösen gyűlölték egymást.

Jobb esetben a tanár megpróbál valamit a jelenség ellen tenni. Legalább csökkenteni a helyzet embertelenségét. Amennyiben a tanár individuálisan fogja fel a jelenséget, akár úgy, hogy Ábel erőszakossága a probléma, akár úgy, hogy Döme szociális készségei fejletlenek, akár úgy, hogy Döme erőszakos, nem tud célt érni. Ez egy önmagát fenntartó szociális rendszer, Dömének is pontos szerepe van. A helyzettel egésszel kell valamit kezdeni.

== Szülő szerepe ==

Mind a páriák esetében, mind a hangadó/bántalmazó esetben többször látok sérült családot. 

A páriáknál az szokott előfordulni, hogy a páriának egyszerűen nincs kihez beszélnie. Egyik szülője sem hallgatja meg, nincs neki „otthon” kapcsolata. Nincs senki, akivel kétszemélyes helyzetben jól érezné magát. 

A hangadó/bántalmazó gyerek esetében gyakran erős indulatkontroll-probléma van. Mármint a szülőknél. Belenevelődik abba, hogy a düh kontroll nélküli lefolyása megengedhető. Ezzel párhuzamosan abba is, hogy igazából nincsenek korlátai: ha a szülő éppen nem dühös, akkor bármit megtehet. Gyakori az erőszak propagálása: Gyerek: „A Döme megint elvette a labdát amikor játszottunk…” Szülő: „Verd meg, hogy elmenjen tőle a kedve egyszer és mindenkorra!”

== Kiutak a helyzetből ==

A helyzet embertelensége mindenki érint. A hangadó, esetleg a hangadó/bántalmazó számára sem jó, a pária számára sem jó, a néma többség is képes csendben rettegni.

Az osztályközösségben a tanár van ott. Nehéz magával a közösséggel kezdeni, de talán az a legtartósabb (legemberibb) megoldás, ez ügyben a tanárnak van lehetősége lépni. Egyszerre kellene a páriának pozitív csoportélményt biztosítani (csökkenjen a szociális stressz a páriában) és a hangadók számára is olyan pozitív csoportélményt adni, ami nem a pária közös szapulásán alapul. Nyilván kisebb korban könnyebb.

Ha azonban a tanár rászól a hangadóra („engedd a páriát is labdába rúgni”) akkor ez negatív élmény a hangadó számára, amit a páriára fog kenni, meg is van a helyzet játszmájának alaphangulata.

A szülő otthon van ott, nem az osztályközösségben. Óvodás korban, kellően kooperatív szülőknél hasznos, ha az egyik hangadó-félét és a pária-félét kétszemélyes helyzetben sokat együtt tartják. Néha megtanulnak egymással játszani, és ezt beviszik a csoportba is. Ugyanez 14 évesen elképzelhetetlen. Mégis, a szülőnek lehetősége van többféle beavatkozásra. Legelébb is, lehetősége van a saját idő-, és indulatkontrollján javítani (tréning, terápia) hogy legyen ideje és ereje a gyerekével pozitív időt eltölteni. Lehet, hogy a család működési koherenciájának javítása is használ. Azt hiszem, hogy az igazán súlyos családi eseteben (bántalmazó, alkohol-, drogfüggő szülő) a gyerek inkább valóban kiesik az iskolai közösségből, mintsem páriává vagy bántalmazóvá válik. Egy viszonylag hasznos, és egyszerűbb beavatkozási lehetőség, ha a gyereknek alternatív közösséget biztosít a szülő. Lehetőleg kis létszámút. Pl. szakkör vagy hobbi. Vagy elviszi egy gyereknek való terápiára. Ezen kívül a szülő ki tudja venni a gyerekét az osztályból és máshová el tudja vinni. Ez önmagában nem oldja meg a helyzetet (egyik irányba se), de a váltás környéki hónapokban lehetőség van változni.

Van, hogy egy iskolai buktatás, alsóbb osztályba íratás kiemeli a páriát a helyzetéből. Ennek az lehet az alapja, hogy a pária kisebb gyerekek közé kerül, és testi, szellemi fejlettsége az új csoportból kimagaslik. Kap egy kis létfontosságú elismertséget. Ugyanekkor előfordulhat, hogy páriából így hangadó/bántalmazó válik, valamit a pária kiemelése nem oldja meg az eredeti osztályközösség problémáját.

A helyzetből kiút (bár nem pozitív) ha a pária kizárja magát a közösségből. Eljön a 15-16. életév, önkontrollja, tudata több napot is átfog, és egyszerűen elkerüli a közösséget, ahol rosszul érzi magát. Ugyanakkor, ha nincs se család, se másik közösség, akkor embertelenül magányossá válik. Ha volt életében pozitív emlék, ahol jól érezte magát, pozitív kiutat is képes elérni.

A helyzetből negatív kiút még a drogfüggőség, ahol a drog (vagy alkohol, vagy szerencse-, vagy videójáték) a közösség pótlását adja.
